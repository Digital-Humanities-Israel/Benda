והיה אם תראינה עיניכם תמונת איש כזה על פני אחד הציורים וידעתם כי כזאת וכזאת היתה תמונת פני מרדכי ; ולעומתו תמונת איש אשר תוי פניו גם הם תוי פני איש מזרחי , מן האנשים אשר יקראו להם החכמים בני משפחות הלאטינים , והוא בריא אולם אשר כל בדי עורו מלאים כח עלומים ואשר כל יצורי בשרו מלאים עז וגבורה , ובפניו ילינו הוד והדר ועל מצחו כבוד ועז ובעיניו מנוחה ונחת , למען שובב את נפש האיש העני אשר קרא לו בצר לו ;    כי לא התהלך דירונדה בגדולות ובנפלאות להאמין במרדכי ובכל אשר ישמע מפיו ואף גם לא התפאר בלבבו כי כל אשר יצא מפיו יקום ויהיה , ורק מחמלתו על האיש האמלל ההוא הלך לבו אחריו ונפשו חשקה מאד לשאת ולסבול עם איש אשר הטילו החיים סערה גדולה אל תוך נפשו ואשר תשמע אזנו מפיו צעקה גדולה ומרה בהיות לבו עליו דוי .
והמחשבות האלה נתנו חכמה בלב דירונדה להקשיב אל מרדכי בכל נפשו ומאדו ולעזוב עמו , וחכמתו זאת האירה גם את פניו מדי עמדו לפני מרדכי , ויהי מרדכי מביט בו ולבו הלך אחריו ויגדל בטחונו אשר בטח בו על אחת שבע , ולא כבד ממנו לפתוח לפניו את סגור לבו .
אז יפתח מרדכי את פיו לאמר : –  הן יבצר ממך לדעת את הדבר אשר הדביק אותי אליך ואשר הקריב אותנו יחדו אל המקום הזה , ואתה תשמע ובקרבך ישתומם לבך .
–  לא קצרה רוחי ולא עיפה נפשי אליך , ענה דירונדה , ואנכי נכון לשמוע את כל אשר יהיה עם לבך לדבר אלי .
–  הלא תראינה עיניך דברים רבים אשר המריצוני לבקש את פניך , ענה מרדכי בנחת ויהי כאיש אשר יחפוץ לחשוך את כחו לעת אחרת , –  עיניך הרואות כי אנכי הולך למות ; עיניך הרואות כי כמוני כאיש האסור בבית הסהר , והוא מציץ מן החרכים לראות פני איש עובר למען ידבר אליו שנים שלשה דברים וכל העובר יניד לו בראשו ולא ישמע אליו .
הנה היום הולך הלוך ורד –  השמש נוטה לערוב –  ועוד לנו אך מעט ואנחנו קצור קצרה ידנו ממצוא עוד איש את אחיו .
ואולם הנה באת ולא הוחרת מן המועד .
–  אכן ישמח לבי מאד כי לא הוחרתי מן המועד , ענה דירונדה ולבו מלא רחמים וחנינה והוא ירא לנפשו לענות לאמר :   “ מי יתן ותקותך אשר קוית אלי לא תהיה תקות שוא " , כי יאמר בלבו אשר רק איש אכזרי יעצר כח ברגע הזה להוציא מפיו את המלים : תקות שוא .
–  דברים רבים ראו עיניך אשר המריצוני לבקש את פניך , הוסיף מרדכי לדבר , והדברים האלה הם הגלוים והידועים , ואולם ישנם דברים והם כמוסים וחתומים עמי ומקורם עודו בימי ילדותי , הם הימים הטובים אשר באתי אל ארץ נכריה לשמוע תורה עם חכמה .
אז באו מחשבות בקרב לבי , מחשבות גדולות ונפלאות , עקב אשר הייתי איש יהודי ;    אז ידעה נפשי מאד כי עלי להקים ולעשות את המחשבות ההן , עקב אשר הייתי איש יהודי ; אז בערו המחשבות ההן בקרב לבי כאש מן השמים , עקב אשר הייתי איש יהודי ולבי היה לב עמי אשר בכל צרותיו לו צר .
והמחשבות האלה היו לי לרוח חיים ולנשמת אפים ואני ידעתי כי לא חייתי עד הימים ההם וכי היו הימים ימי בכורי ראשית תבונתי .
בימים ההם ולבי זה ונשמת אפי זאת ויד ימיני זאת ( וכדבר מרדכי את הדברים האלה וישם את ידו על לבו ואת אצבעות יד ימינו נשא למעלה ) וגם בואי וצאתי , שבתי וקומי , חלומי והקיצי , וגם הלחם אשר אכלתי וגם כל המחשבה אשר עשיתי וכל המראה אשר ראו עיני או כל אשר שמעה אזני , כל אלה לא היו לי בלתי אם פחם לאש ועץ לגחלים להבעיר בהם את האש הגדולה אשר נפלה מן השמים ותבער בקרבי .
אבל לא טוב המעשה אשר עשיתי כי הייתי כאדם תועה בשדה וכותב את מחשבות לבו על הסלע אשר במדבר ובנקרות הצורים , וטרם השיגה ידי לשנות את מעשי והנה דאגות ותלאות וחליים רעים ומדוים רבים השיגוני ויגדרו את דרכי בפני ויאסרוני בעבותות אשר היו לנפשי למחנק , ואז שאלתי את לבי לאמר : איך אפדה את נפשי ואיך אגאל את רוחי אשר בקרבי , ואני עני וגוע וזו נשמת אפי הולכת הלך ומעט ?
ומרדכי החריש מדבר , כי עיפה נפשו ונשמת אפו קצרה מרוב דברים , ובכל זה התאמץ והתחזק למען כלותו את אשר החל , ודירונדה גם הוא לא ערב את לבו לדבר דבר , כי נפל פחד מרדכי ומוראו עליו , והדומיה אשר בתוך החדר הקטן ורחשי החמלה אשר בקרב לבו הוא , הם הם הוסיפו והגדילו את הכבוד אשר רחש לבו לאיש הנענה והאמלל אשר לפניו .
אז יוסיף מרדכי לדבר אליו לאמר : –  אולי תשגה בי ובדברי ואולי תחשוב עלי תועה מבלתי הבין לי .
ואולם דע לך כי לא הייתי חולם חלומות באין דעת ובאין הבין , ולא הייתי כאיש היושב בארץ עמקים ובקעות והוא חושב בנפשו את כל המחשבות אשר חשבו בני האדם לפניו , מבלתי דעת כי מחשבות לא חדשות הן , כי לא יעמדו עוד רגליו על גדות הים הגדול אשר אניות רבות שטות עליו והן נושאות כל דבר יקר וכל חכמה ומדע וכל טוב חכמי הארץ , כי לא כן אנכי עמדי .
שפת אנגלית שפת אמי היא וארץ אנגליה זאת ארץ מולדתי היא , אשר שם יצא הבשר הזה מבטן אמי , לכסות ולכלוא את הרוח אשר בו , המשקה את כל המדבר הגדול והנורא הזה .
ואולם לא זה חלק חיי ולא על הבשר לבדו חייתי , כי ארץ הולאנדיה חלצה לי שד ושם ינקתי את החלב ואת הדבש לרוות את צמאוני ולהשביע את נפשי , כי שם ישבתי לרגלי אחי אמי הוא דודי , ואשמע מפיו תורה , והוא איש גדול מן הרבנים הגדולים אשר בארץ .
ויהי אחרי מות האיש הזה , ואקום ואעל המבורגה ואשמע תורה מפי חכמים וגדולים , ומשם באתי עירה גיטינגן להוסיף לדרוש בחכמה , לדעת דרך בת עמי ולשמוע תורת הגוים , ואשת מים חיים מכל הבאר אשר מצאתי .
בימים ההם ואני עלם צעיר לימים , ואדע כי חפשי אני וכי אין מעצור לרוחי , ואלך מעיר אל עיר וארא את ישראל השוכן ברב ערי אשכנז , ואני בימים ההם טרם אהיה לאיש עני אשר אין לו כל ;    וגם הנה למדתי בעת ההיא את אצבעותי למלאכה , למען אכול לחמי מיגיע כפי , כי אמרתי בלבי :    אחת היא אם יהיה גורלי כגורל ר' יהושע בן חנניה , אשר אחרי חרבן הבית השני אכל לחם מיגיע כפיו , ויהי עושה מחטים , ובעודו בנעוריו שר את שירי המעלות בבית המקדש עם יתר בני הלוים , וזכרון הימים הראשונים ההם לא נמחה מקרב לבו עד זקנה ושיבה , ואמר :    אמצא נא צרה ויגון ככל אשר יבואו עלי ובשרי זה ישא ויסבול ככל אשר יוכל שאת , ואולם תהי נא נפשי בקרבי למקדש אשר בו אאצור את כל זכרונותי הטובים מימי קדם ותקותי תהי לי לקדשי קדשים אשר מבעד לפרכת –  ואני ידעתי את הדרך אשר אני הולך עליה , ואף גם זאת ידעתי באומרים לי :   “ ראו , הנה הוא מכלכל את נפשו בחלומות ואת רוחו בחזיונות ישביע " , ואני לא עניתי ואמרתי לא כן הוא , כי מה חיי האדם ומה מלוא רחב כל הארץ אם לא חלומות וחזיונות ?
הן רק בחלומות נעמיד ארץ ובחזיונות נכלכל את החיים , וכל אשר תראינה עינינו רק בחזון נראנו , איש איש לפי רוחו ולפי חלומו אשר חלם , ואתה ראה הנה לא לאיש משוגע תט אזנך הפעם , לא איש רוח אנכי , אשר טרם יכיר את בני האדם ומשפטם והוא בדמיונות ובחלומות ישפיק .
ומרדכי החשה מדבר ודירונדה ידע כי מחכה הוא לו לשמוע דבר מפיו , ועל כן ענה ואמר :    עשה נא עמי את חסדך רק הפעם והאמנת לי כי לא כן אנכי עמדי ; חלילה ממני לחשוב עליך תועה ולאמר בלבי כי חולם אתה חלומות , ואני נכון לבי לקראתך ובכל נפשי ומאדי אשמע אליך למען אדע את אשר עמך .
הן כמוך כמוני , וכל המוצאות אותי מימי ילדותי ועד היום הזה למדוני להיות אזני קשובות לדברי כל איש אשר קבל על נפשו לרצונו לנצור את התעודה ולבקש את המטרה אשר יסודתן ברוח ולא בבשר – –  איש אשר קבל על נפשו לרצונו לנצור את התעודה ואת המטרה אשר יסודתן ברוח ?
–  שנה מרדכי את דברי דירונדה וקולו מלא תמרורים –  הן דמי וחלבי , רוחי ונשמתי וכל אשר עמי צרורים היו במחשבתי , ואותה חשבתי מאז היותי ילד ועד היום הזה !
במחשבתי זאת ראיתי את החיים והיא נתנה את העולם בלבי , עולם ומלואו , הוא העולם אשר לדורות העת התיכונה , בהיות לנו אנשים גדולים וידועים אשר הגלו מגוי אל גוי ומארץ אל ארץ , והם שרו לנו שירי ציון על אדמת נכר , תחת שירות דוד בן ישי , וישפכו את לבם כמים בשפת קדשם ;    וגם את כל חכמת הגוים הביאו האנשים הגדולים ההם בכלי וישימו אותה אל תוך דתם , ותהי דת היהודים מלאה גם כל חכמה וכל מדע אשר בארץ , ובכל זה לא שככה רוחם ותהי נפשם עורגת תמיד לבקש מקום אשר אליו יאספו את כל נדחי עמם .
ואני בהיותי משוטט בעולם הנפלא והנסתר הזה ועל הקברים ועל הזכרונות הקדושים ההם עבדתי , ותצלח עלי פתאם הרוח , ותחי בי רוח מן הרוחות הגדולות ההן , ותעור בקרבי ויהיו לה חיים חדשים ;    והרוח הזאת ירדה ארצה ספרד ואל מדינת פרובנציה באה , עם אברהם אבן-עזרא לקחה דברים ועם יהודה הלוי באה באניה , את שאגת העריצים מסיעי-הצלבים שמעה ואת נאקת בני ישראל האזינה , בעלותם על המוקד ובהדוש בשרם כאשר יודש התבן ; אז היתה פתאם לרוח הזאת גם לשון , ותדבר בשפת האנשים ההם אשר בדמי לבם ובשירי עזם ובחום אהבתם ובמרי אבלם ובנאקתם עוררו אותה לחיים החדשים האלה , ותהי גם שירתי שירת קדש ויהי גם כנורי כנור ישראל .
ומרדכי החריש עוד הפעם , ואחרי כן אמר בקול חזק אשר היה פתאם לקול מלחשים מרוב דברים ויגיע רבה : –  אכן לא ידע ולא ישמע איש דבר מכל אשר בלבי , כל הימים אשר יהיה רוחי זה כלוא בקרבי !
–  האם כתבת את דבריך כלם בשפת עברית ?
שאל דירונדה אשר זכר פתאם שאלת מרדכי בשאלו אותו אם יודע הוא שפת עברית .
–  כן , כן , ענה מרדכי בעצב וביגון , בעודי צעיר לימים ירדתי אל המדבר הזה ולא ידעתי כי מדבר הוא .
קהל גדול מאד מן האנשים הגדולים ההם אשר מתו קמו מקבריהם ויאספו אלי , והנהרגים על קדוש השם באו וישמעו לי ויקשיבו רב קשב ; ואולם בעודני עושה כה וכה , וארא כי החיים החיים עמנו לא ישמעו ולא יאזינו ואזניהם חרשות .
בימים הראשונים דמיתי בנפשי לראות את הימים ההולכים לקראתי , והנה עתידות גדולות ורבות לפני , כי אמרתי בלבי :    הן זה דרך בת עמי לעשות ולסבול וללמד את רוחה לבלתי תקצר בעמלה , ואף גם זה חלקה וגורלה להיות לה כשרון לבקש ארחות שונות ולמצוא מקום בשדה אשר שם תך שרשיה תחת אשר לא מצאו נוטעים אחרים במקום הזה בלתי אם אדמת סלע ואבן .
ואולם מלאכים חדשים שלח אלהים מן השמים להוגות אותי מן המסלה הזאת , והם הם המריצוני לתת צוארי בעול ולשאת במשא אשר ירבץ תחתיו ילוד אשה , ותלאות ודאגות רבות אפפוני אשר נשאתי ואשר דאגתי לי ולביתי , ואהי אנוס כל היום לעבוד ולעמול , לעשות במלאכה ולבקש משכרת כסף , כי לא עמלתי רק לפי כי אם לפי ביתי .
אז באו ימים חדשים ואני עמדתי שנית בודד וערירי , והנה זה בא מלאך המות ויקרב אלי ויור באצבעו ויקרא לי , ואזני שמעו כל הימים את קול כנפיו המשיקות אשה אל אחותה בעופפו אותן על קדקד ראשי , ואדע כי הולך אני אל בית עולמי ;    ובכל זאת לא עיפתי ולא יגעתי ואת דרכי לא עזבתי , ואקום בימים ההם ואפן אל האנשים העומדים ממעל לי , למען ישמעו לי ולמען יעזבו עמי , ואדבר יום יום השכם ודבר , השכם ודבר , ואבוא אל אצילי בני עמי אשר נאצל עליהם הרוח ואשר מלא אותם אלהים בחכמה ובתבונה או בעושר וכסף , ואולם בכל המון האנשים הרבים ההם לא מצאתי שומע לי ; וידברו אלי האנשים ההם ויאמרו :    רק חולם חלומות אתה ורודף רוח , ויש אשר אמרו לשקול על ידי מעט כסף לעשות עמי חסד , ולא הפליאוני במעשיהם אלה , כי על כן הייתי בעיניהם איש עני הסובב בעיר ואני עשיתי צרור כתבים כתובים בשפת עברית ופי דבר באזני כל שומע לאמר :    מורינו הגדולים השגו אותנו בדרך ויתנו את תקות ישראל למוט ;    וגם החכמים וגם הסוחרים הגדולים אשר מבני עמי , שניהם ידיהם מלאות עבודה כל היום ולא מצאו מועד וחזון להטות לי אזן קשבת , והלעג עומד למליץ ביני ובינותם , ראה הנה האחד דבר אלי לאמר : “ אין אחרית ואין תקוה לספרי מורמון , לו גם תהיה שפתם שפת עברית , ולו תאמר לפנות אל החכמים והמלומדים אשר בארץ , כי עתה לא יאמין לבי אשר תוכל אתה להיות להם למורה " , ודבריו אלה אמת צדקו יחדו .
והדברים האחרונים האלה מלאו לעג ומרורות וכאב לב בדבר אותם מרדכי בקולו הצרוד .
–  אבל לו עזבת את שפתך העברית אשר הסכנת בה ולו נסית לפנות אל המעטים המבינים אנגלית יותר מעברית , האם בזאת לא הטיבות לעשות ?
שאל דירונדה כי אמר בלבו לעורר את רוח מרדכי לנסות כחו שנית והוא יהיה בעזרו .
–  ומרדכי הניד בראשו לאטו ויען : הוחרתי מן המועד , הוחרתי מן המועד !
לא אוכל עוד כתוב .
וכל אשר אכתוב מן היום הזה ומעלה והיה משפטו כמשפט הנשמה אשר בכבדות אוציאנה ובכבדות אשיבה ואזניך תשמענה אותה כקול נאקת הגוסס ; ואולם השומע את קול נשמת אפי הכבדה והיגעה הלא יתעורר לבו לחמלה , תחת אשר לא יחמול עלי איש ביום קראו את הכתוב .
ואף גם זאת בבואי עתה לכתוב את דברי בשפת אנגלית , והיה משפטי כמשפט איש המכה בידו על הקרש לקרוא את העדה ולאסוף את המחנות , תחת אשר הסכינו עד היום הזה לשמוע קול פעמון מצלצל לקרוא אותם .
וגם על זאת אפקח עיניך וידעת כי אזן לי לשמוע את המגרעות ואת החטאות אשר אחטא בלשוני מדי כתבי , והיה בכתבי עתה דברים חדשים והיה משפטם כמשפט בשרי הרזה והדל הזה –  ומרדכי שלח את כפיו ויפרש בידיו –  אשר יש כי ינוח בקרבו " רוח-הקדש " , ואולם בני האדם ישחקו ילעגו לי ויאמרו : “ אכן איש עברי מן העניים הוא ! ” , והאנשים השוחקים והלועגים האלה לא יהיו מן הזרים ומן הנכרים כי אם בנים מבני עמי !
ומרדכי השח ראשו מדי דברו ואת ידיו הוריד ארצה ופניו נפלו מאד , כי ראה פתאם אשר נוחלה תקותו ותאבד , והדברים אשר דבר במו פיו הם באו וירפו את ידיו וימסו את לבו ויכו את רוחו חרם , והנה חשך ענן וערפל מסביב .
–  אכן בצרתך לי צר ומכאובך לי נכחד ממני !
ענה דירונדה וקולו מלא חמלה וחנינה ועדנים רבים אשר לקחו לב השומע גם בטרם ישמע את המלים ; ואולם סלח נא לי אם אערוב את לבי לדבר אליך כדברים האלה ואני איש זר לך מתמול שלשום ויהי מה :    אם כתבת את דבריך ואם יש עם לבבך להשמיע אותם בקהל , כי עתה לא יבצר ממך למלאות את חפצך , וכל אשר תשאל מעמי אעשה , כי ידי תכון עמך , ואני הנה כביר מצאה ידי לשקול על ידך את הכסף הדרוש לך בעבור המלאכה הזאת .
–  אבל לא זאת הישועה ולא זה העזר אשר קויתי ממך !
ענה מרדכי במהרה ועיניו אורו שנית ורוח תקותו שבה אל לבי כבראשונה –  לא זה הבטחון אשר בטחתי בך ולא על הכסף לבד נשאתי את עיני אליך .
לא רק את הדבר הזה שאלתי מעמך אשר ידך תכון עמי , כי אם גם את נפשך בקשתי , להיות נפשך כנפשי אשר תאמין בכל אשר תאמין נפשי ואשר תקוה את כל אשר תקוה נפשי ואשר תראה את המראה הגדול והנורא ככל אשר ראיתי אנכי ואשר תחזינה עיניך את כל ההוד וההדר והתפארת במקום אשר חזו אותם עיני !
–  ומרדכי בדברו את הדברים הנמרצים האלה עזב את מקומו ויקרב עד לפני דירונדה וישם את כף ידו על זרוע דירונדה ויאחז בה , ויהי רק כפשע בינו ובין דירונדה , ומראה פניו כמראה להבת אש אשר נוגה לבן לה , וקולו מלא עז וגבורה בדברו , ויהי כקול נגיד ומצוה בהוסיפו דברים על דבריו לאמר :   –  אתה תהיה לי לחיים חדשים תחת חיי אשר כלו , ונטעתי את חיי רוחי ואת נשמת אפי בקרבך למען תגדל ולמען תאמץ ; ואתה קום וירשת את כל הנחלה הגדולה אשר אנכי מנחיל אותך אחרי , כי משנות דור ודור אספתיה ושנות מאות קבצתיה ; הנה הדורות מתרוצצים בקרבי , והמה כאנשים העומדים על פני הגשר , דור הולך ודור בא , ודור לדור יגיד דבר , והגשר אשר מתחת לרגליהם נשבר , ואולם אנכי הנה מצאתיך , כי למועד הנכון באת ולא הוחרת מן המועד ;    אתה תקום ותנחל את הנחלה הגדולה הזאת אשר נתתיה לבן מביש ולא קבל , כי ירא לנפשו מפני הקברים אשר לא תעבור עליהם מחרשה ואשר לא יעדור אותם המעדר ואשר לא יחפור אותם גם החופר מטמונים בבקשו את הזהב ;    ואולם אתה תקום ותנחל את הנחלה הגדולה והקדושה אשר לאיש העברי , כי לך נתתיה וירשת אותה !
ופני דירונדה הלבינו גם הם כפני מרדכי בשמעו את הדברים האלה ובראות עיניו את האיש אשר יבקש מעמו חסד כחסד אשר יבקש איש השוכב על ערש דוי טרם יסגור את עיניו לנצח ;    ויירא דירונדה לנפשו לדבר דבר , פן יקצץ את פתיל התקוה אשר לאיש העני והאמלל הזה אשר נפשו קשורה בפתיל התקוה הזה , ואלם גם בזאת ירא לנפשו לתת שמן לפתיל תוחלתו ולהשלות את נפשו לשוא , פן יעשה שקר ברוחו וחטא לו כל הימים .
אכן רוחו הנדיבה היא סמכתהו להתגבר על מרי לבו , אשר יחוש איש בראותו את רעהו בא אליו להשתרר עליו בדברו אליו דברים נמרצים ובשלחו את ידו לנגוע בו .
וגם מחמלתו על האיש הכואב והנענה , אשר להבת אש גדולה בוערת בקרבו , הבין דירונדה וידע כי יחטא חטאה גדולה אם ידבר דברים ולא רוחו ואם יבקש לו מלים בערמה להרגיע את נפשו ואם לא בשפה ברורה ובדברים נאמנים יענה אותו הפעם ;    אז נחה עליו הרוח , והוא בבלי דעת אשר הוא עושה נטה את ידו בלאט וישם אותה על ימין מרדכי אשר החזיקה בו , ומגע-ידו זה הגיד למרדכי יותר מאשר יגיד איש שפתים , ואחרי כן פתח דירונדה את פיו וידבר אליו בנחת כאיש הירא לנפשו פן שוגה הוא בדבריו , ויאמר : –  האם שכחת את אשר דברתי אליך בראותי את פניך בפעם הראשונה ?
הטרם תזכור את אשר אמרתי כי זר אנכי ואינני מאחיך בני עמך ?
–  הדבר הזה איננו דבר אמת !
ענה מרדכי כרגע ולא נראה על פניו כל אות דאגה וחרדה , כי יד דירונדה הרכה אשר נגעה בו הטיבה לו מאד ותעורר בקרבו רגשי-לב אשר חזקו שבעתים מן הדברים אשר שמעו אזניו ; אז החשו רגעים אחדים , כי לא ידע דירונדה לענות דבר , יען היו דברי מרדכי כדברי אותות-נאמנים באמרו : “ הדבר הזה איננו דבר אמת " , ויהי כאיש המדבר אחרי שאלו באורים ובתומים אשר לא יפול מהר צרור ארצה ;   ומרדכי גם הוא לא שת עוד לב אל כל דבר אשר יקום להיות לשטן בינו ובין האיש הזה , כי מלאה נפשו אותו וידע מה הוא לו וכי אין דבר בארץ אשר יגזול אותו ממנו , ולכן הוסיף על האות הראשון גם את האות השני אשר היה פרי מחשבות לבו זה ימים רבים , לאמר : –  גם אתה טרם ידעת את מולדתך ואת עמך !
–  מי הגיד לך כדבר הזה ?
שאל דירונדה ויתחלחל מאד ויסוג לאחור , והוא בהסירו את ידו מעל ימין מרדכי , ויסר גם מרדכי את ימינו מעל זרועו וישב אל מקומו הראשון אשר לפני השלחן .
–  אני ידעתי את הדבר הזה , ידעתי אותו אל נכון , כי מה תקות חיי אם לא הדבר הזה ?
ענה מרדכי וקולו קול איש אשר תקצר נפשו בקרבו ;   –  ואתה הגידה נא לי את כל לבך , הגידה נא לי מה ימריצך כי תכסה את עמך ואת מולדתך ?
אכן לא ידע מרדכי ולא הבין מה היו הדברים האלה לדירונדה ועד כמה ירדו אל לבו לענותו ולהכאיב לו , לפלח את כליותיו ולנגוף את לבו ולהכות חרם את גאות נפשו אשר במסתרים בקשה את מסתרי מולדתו זה שנים רבות , והוא ירא תמיד לנגוע אל המכה הטריה הזאת , פן תשמע אזנו את המסתרים ואת התעלומות , ורע לו .
ואולם בעוד מרדכי עומד לנגדו והוא רואה את האיש הכואב הזה אשר נפשו קשורה אל נפשו ואשר עוד מעט ובשרו ינוח בירכתי בור , ויחמול עליו ולא עצר כח לנטות מפניו מבלתי ענות אותו דברים ברורים ונאמנים ;    אז החריש דירונדה עוד רגעים אחדים , ויאסוף את כל כחו אשר אתו , ויהי נכון להגיד למרדכי את כל לבו , ויען ויאמר : –  לא ידעתי את אמי מעודי ולא שמעתי על אדותיה דבר ;    לא קראתי לאיש אבי מאז היותי ועד היום הזה ; ואולם נפשי יודעת מאד וגם לבי יגיד לי כי היה אבי איש אנגלי .
וקול דירונדה רועד בפיו בדברו את הדברים האלה ובהתודותו את מסתרי לבו , והוא בקרבו תשתומם נפשו על המקרים הזרים ועל המוצאות אותו אשר המריצוהו לדבר את הדברים ההם , ויש אשר חשב כי אמת נכון הדבר , כח וגבורה לאיש הנפלא והזר הזה אשר בחר אותו לו מכל יודעיו ואשר במסתרים ימשול בו .
–  יבוא יום וידענו , יבוא יום וראינו , והכל על מקומו יבוא בשלום !
ענה מרדכי ויהי כמנצח –  הן עולם פלאות יבנה ורק נשמת החיים תבוננהו ותכוננהו ;    מעט , מעט נכיר ונדע בראשונה את רחשי לבבנו בקרבנו , ומעט מעט יהיה עליהם אור , עד היותם בנו באחרונה לאור גדול מאוד ; וכמשפט המחשבות בקרב לבבנו אשר תתעוררנה בנו להרגיז ולהחריד אותנו בטרם נכיר ובטרם נדע אותן היטב , כן יהיה גם משפט המקרים והנפשות :    קשורים המה אל העולם אשר מחוצה לנו , וכאשר יגדל וכאשר יפרוץ העולם הזה כן יגדלו וכן יפרצו גם המה , ואני גם אני ראתה עיני אותם בטרם ידעתי להכיר את מראיהם היטב ; כי החרידו והרגיזו את נפשי בטרם שמעה אזני את הדברים .
אכן גם כל הרחוק עוד ממנו יבוא אלינו , בוא יבוא ולא יאחר !
–  אבל הן עלינו לזכור ולא לשכוח כי לא תמיד יהיו המעשים החיצונים מקבילים אל האמונה ואל התקוה אשר בקרבנו פנימה וכי יש אשר לא יהיה הפתרון לפי החלום אשר חלמנו , ענה דירונדה וקולו קול איש נזהר מאד בדבריו כי ירא להכאיב את לב מרדכי .
ופני מרדכי נפלו מאד בשמעו את הדברים האלה , תחת אשר אורו בראשונה בשמעו את הדברים הראשונים , ובכל זה לא עצרו הדברים האלה כח למחות את הבטחון ואת האמונה מקרב לבו , ורק מנעו אותו מהיות כאיש מנצח ויהי כאיש ערוך למלחמה אשר עליו להכריע קמיו תחתיו .
–  האם תאמר להזכיר אלי כי דברי הימים אשר לתקות בת עמי מלאו תמיד חלומות ודמיונות וכי אין איש יודע אם לא ארדוף רוח גם אנכי ואם לא אראה חלומות בהקיץ ?
–  ואחרי דבר מרדכי את הדברים האלה החריש רגע אחד , ויט את ראשו אל מול פני דירונדה ובקולו הצרוד כקול מלחשים הוסיף ויאמר :   –  אכן כזה וכזה יהיה גורל תקותי ותוחלתי , לו אמרת אתה לעשות אותן לחלומות ולדברי רוח ;    ואולם חי ראשי אם תעשה לי כדבר הזה !
חי ראשי אם יש לאל ידך לקפוץ באף רחמיך ולהרוס את בטחוני אשר בטחתי בך !
והדברים העזים והנמרצים האלה באו אל לב דירונדה עמוק עמוק , וידע ויבן כי אין דרך אחרת לפניו עתה בלתי אם לדבר דברים ברורים , ויהי מה .
–  לא אנכי העושה ולא ממני היא שומה לקים את הדברים או לחדול !
ענה דירונדה –  המעשים והמקרים הנוגעים אל מולדתי ואל משפחתי , לא על פי הם נחתכים ולא ממני הם נגזרים ודבר אין להם עם רצוני ועם משאלות לבי ;    ולכן גם אנכי יבצר ממני לעשות קטנה או גדולה בעוד המקרים והמעשים ההם עומדים לשטן ביני ובינך ; וגם על זאת אפקח את עיניך ולא אשלה את נפשך ולא אבטיח אותך על שקר כי עשה אעשה דבר לבקש עתה את פתרון תעלומות חיי יותר מבראשונה , כי אתה ידעת את לב האדם ותכנת את רוחו , וידעת גם הפעם כי רגשי לבי אשר מלאו אותו זה כמחצית שני חיי , הם לא בן-לילה ישמדו ולא עדי-רגע ימחו , ומי יודע אם אלה לא ימנעוני גם עתה מעשות דבר אשר עד היום הזה לא היה בי כח לעשותו .
נחכה נא ונראה איך יפול דבר ;    אשמע נא בראשונה את הדברים ואת האמת הנוגעים אל חיי אני , ואחרי כן אשמע נא יותר גם מן הדברים אשר בפיך , למען דעת מה יהיה משפט חיי אם יאחזו והיו לחלק מחייך אתה .
ומרדכי שב וישם את כפות ידיו אשה על אחותה בדבר דירונדה את דבריו , ואחרי כן ענה ודבריו נמרצו בפיו ורק נשמת אפו כבדה עליו מדי דברו , לאמר : –  את כל תשמע , דבר לא אכחד ממך , למען תדע !
כי למה זה פגענו איש באחיו אם לא לשפוך לפניך את כל לבי ולהביע לך כל רוחי ?
הן בשפק תענה את נפשך על לא דבר , והוא כאבק ינוח על פני תקותי וכשחק מאזנים על פני אמונתי אשר אם אפח בהם ואינם והיו כלא היו .
אכן ידעתי היטב את חקרי החכמים והפילוסופים אשר בימינו ואשר היו בימים הראשונים ובתוך מעי חתמתי תורתם , ולו חפצתי כי עתה לא נבצרה ממני לגשת גם עד כסא משפטם אם תועידני ;    לו חפצתי כי עתה לא נבצרה ממני להסות את קול האמונה אשר בקרבי למען ישתוק מעלי ולא יהיה לי עוד לשפת ארצי ומולדתי , ואז לא יפלא ממני לדבר דברים על פי חקים ומשפטים כתורת אנשים המלומדה , אשר יבטאו דברים באזנינו ואנחנו נבטא אותם אחריהם , והם יתפארו בלבבם כי על פי האותיות ההן יורו אותנו את דרכי החיים ולא יחסר להם ולנו עוד דבר .
כן הדבר , לו חפצתי כי עתה לא נבצרה ממני להסות את הקול ההוא בקרב לבי :    האם יבצר מאיש להסות את קול אהבתו ואת תקותו גם יחד , למען אשר יבקש לו אותות ומופתים כאשר ידרוש השכל וכאשר ישאל גם רעהו ממנו ?
ואולם מה יעשה האדם אשר עמוקה אהבתו מכל האותות ומכל המופתים אשר יקנה איש על פי שכלו ?
–  אכן יש נתיבות לאדם והוא ימצא אותן : בראשית מצא עקבי כף רגל בחול , כעקבי כף רגל הבהמה אשר במדבר , ועתה העמיק הרחיק את צעדיו ואיש לא יכירם עוד ; בים הגדול נתן דרך אשר מחשבותיו כחצצים תתהלכנה בו לעבור ארחות ימים בן-רגע , בשמים ממעל שם נתיבה להיות למשאלות לבו דרך לעבור בו :    האם בא האדם עד תכלית ואת הנתיבות כלן מצא ?
את אשר ישיגנו , הוא ידבק אליו והוא ימשול בו , והאדם קבל יקבל אותו גם אם דרכו נסתרה ממנו .
ראה אתה אומר אלי כי הגדלתי תוחלתי אליך לשוא , כאשר תגדל לפעמים תקות שוא בארץ , הזה השפק אשר יאכל כעש בלבך ?
הבזה תאמר להונות אותי מאחריך ?
ואלם אנכי הן יחלתי ואתה באת !
הנה רבים צמאו למים ונפשם עליהם התעטפה , ואני צמאתי גם אנכי ויגעו מים חיים אל פי והמה עודם על לשוני –  הברב שפקך תאמר להניס אותי מן הבאר ?
אם יועיל שפקך זה לאיש כמוני כי אשית אליו לב ?
–  והיה כי יבוא יום ואתה ירד תרד אלי ודברת אלי כדברים האלה לאמר : “ געלתי ומאסתי את נפשך אשר אמרת לתת אותה לי , כי יודע אנכי אשר אינני איש עברי ואין לנו חקה אחת ומשפט אחד וגורלנו איננו גורל אחד " , –  וראית ביום ההוא כי לא יסיתני לבי בשפק אף רגע אחד ולבי זה יהיה סמוך ובטוח אשר –  לא דברת אלי נכונה וכי הולכתני שולל .
ואולם היום הזה לנצח לא יבוא !
ודירונדה שמע את הדברים האלה ותהי רוחו נבוכה , כי חדל מרדכי לדבר אליו תחנונים כאשר דבר עד כה ויהיו דבריו דברי מצוה ופקודה , כאשר ידבר איש היודע את גבורתו ואת עצם ידו ואשר יצו על רעהו במפגיע אם לעשות ואם לחדול .
ובכל זה לא רע הדבר בעיני דירונדה , ונהפוך הוא אשר ידבק לבו גם אחרי הדברים החדשים האלה , ובתוכו השתומם לבו ;    הנה הוא עומד על מקומו והוא איש מלא כח עלומים אשר עיניו מלאות אור ועל מצחו נחת ומנוחה ואשר רוחו מישרים ישפוט ובנבכי החוקרים התהלך ולא כרע ולא השתחוה עוד לאיש מעודו ועד היום הזה , ולעומתו יעמוד השני והוא איש ידוע חולי ומדוים רבים , אשר עור נחיריו הצהוב ירעד ויחרד , ואשר נשמת אפו הולכת הלך וכבד , והאיש הזה ימשול בו ביד חזקה ובזרוע נטויה , בדברו אליו את דבריו והם כלם נמרצים וכלם נאמנים אשר לא יפול מהם צרור ארצה .
המשול ימשול בו באמת ?
היפלא ממנו לעצור בעד הרוח אשר יעטוף מלפני האיש החולה ההוא ואשר יגע אליו לכבוש אותו לעבד לו ?
–  ודירונדה התגבר ויען ויאמר : –  זאת שאלתי וזאת בקשתי למלא את כל משאלות לבך ככל אשר תהיה לאל ידי למלא אותן , ואולם אם כה ואם כה הלא ידעת והאמנת לי כי נכון אני בכל נפשי ומאדי לסור אל משמעתך ולהכיר את פעליך ;    הורני נא את דרכיך ואת מחשבותיך ולמען אדע .
ואולם נגידה נא לי אם ידעת איזה המקום אשר נוכל שנינו לבוא ולפגוע איש באחיו ?
–  גם אני כבר נתתי לבי אל הדבר הזה .
ואתה הגידה נא לי , האם ירחק ממך הדרך לבוא אל מגרש העיר הזה מקצה מועד הערב ?
הלא עשית כדבר הזה ביום הראשון אשר ראיתי פניך .
–  יש אשר לא יפלא ממני לעשות כדבר הזה , ענה דירונדה , ואתה הלא עם אנשי משפחת כהן אתה יושב בבית אחד , האין זה ?
ואולם טרם מצא מרדכי מועד לענות אותו דבר , והנה רם אדוני הבית בא ויגש ויתיצב על מקומו אשר מאחורי השלחן , והוא איש עברי בא בשנים אשר ימי ילדותו היו הימים הרעים לבני עמו בארץ הזאת ועיניו ראו את כל התלאה אשר מצאה את אחיו זה שבעים שנה .
והוא הלך הלוך וגדול וירא גם את הדורות החדשים ואת הימים הטובים אשר היו להם , וידע ויבן כי הוא הסרח העודף מן הימים הראשונים ההם אשר נפלו .
אכן לא נכר על פניו מעודו כל אות שמחה ואות צהלה , אשר בהם יתנכרו פני איש כעזרא הכהן , כי הסכין האיש הזה מנוער להעמיד את פניו ולעוה את עיניו , למן הימים אשר הסכינו שכניו הנוצרים לירוק בפני איש כמוהו , וגם כי הזקין לא סר עוד מן הדרך אשר הסכין עליה .
ומשלח יד האיש הזה היה בסחר הספרים , ויעש חיל במסחרו , ואולם משפט אחד וגורל אחד בעיניו למסחר הספרים או למשלח יד אחר , וכזאת וכזאת תהיה דרכו במסחרו לו גם לא בספרים כי אם בביצים או בסירי בשר סחר את הארץ –  בבלי דעת אותם ובבלי הכיר אם עלה בהם רקבון או אם משקלם איננו נכון .
ורק האמין אמונה גדולה במרדכי ובחכמתו ובתורתו , ובקרבו לא התרגז לבו בראותו כי ערבה שיחת מרדכי על איש מאצילי הארץ האוהב ספרים ישנים , עד כי בא האיש הזה זה פעמים אל בית מסחרו ויקן ממנו ספרים זה פעמים .
ויהי בבוא רם הביתה ויעבור על פני דירונדה ויברך אותו בשלום בענות חן וברגז גם יחד .
ואחרי כן שם כלי-מראה על אפו ויפתח את ספרי חשבונותיו ויהי כמעמיק לקרוא בהם בבלי שים עוד לב אל השנים אשר אתו בבית .
אבל מרדכי ודירונדה יצאו כרגע מאת פני רם ויעברו את הרחוב ויבואו שניהם עד לפני בית עזרא הכהן באין דובר דבר על אדות מחוז חפצם זה .
–  לא טוב הדבר להועד שנינו אל הבית הזה , אמר מרדכי בענותו עתה את דירונדה על שאלתו אשר שאל בראשונה –  כי בעלית קיר קטנה אנכי יושב פה והיא קטנה וצרה מאד לשנינו .
ואולם אם טוב הדבר בעיניך , כי עתה הלא תוכל לסור אל אחד מבתי המשתה אשר ברחוב הזאת , הוא הבית אשר הסכנתי זה שנים אחדות לבוא אליו אחת לשבוע בסוד בחורים יחדו , וזה שמו אשר יקראו לו :   “ היד והדגל " , אשר עם קצה הרחוב בבית החומה במקצוע דרך הפתח החמישי , ושם נוכל להועד יחדו מדי ערב בערב אל חדר האולם הגדול באין מפריע .
–  ננסה נא ונראה , ענה דירונדה , ואולם אם מצאתי חן בעיניך כי עתה צו נא אותי ואשכור לך בית אשר תשב בו לבטח והיתה לך הרוחה שכם אחד על עלית קיר חדרך הקטנה .
–  לא , את הדבר הזה לא אעשה כי אין לי חפץ במשכן אחר לשכון בתוכו , ואני חי נפשי אם אקח מידך מחוט ועד שרוך נעל בלתי אם את הסגולה הטובה מכל סגולותיך , היא נפשך אשר חשקה נפשי אליה .
אכן אם כה ואם כה ישמח לבי כי איש עשיר אתה וכי כסף משחק לך ; ואתה בבואך ביתה עזרא הכהן לקחת ממנו כסף בעבוט , לא את הכסף בקשת כי אם דברים אחרים , ודבר הכסף היה לך רק כסות עינים .
